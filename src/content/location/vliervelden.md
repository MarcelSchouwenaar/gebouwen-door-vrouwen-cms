---
tags: location
title: Vliervelden
author: Jolien Streng
date: 2026-01-06T12:52:00.000Z
agency: KettingHuls
architect: Daniëlle Huls, Monica Ketting
year: "2022"
images:
  - /static/img/vliervelden-01.jpg
  - /static/img/vliervelden-03.jpg
  - /static/img/vliervelden-04.jpg
  - /static/img/vliervelden-05.jpg
  - /static/img/vliervelden-02.jpg
location_tags:
  - Architectuur
address: Friedrich Schillerhof, Almere
location: '{"type":"Point","coordinates":[5.3339723,52.3384148]}'
---
Vliervelden (2022) door Daniëlle Huls en Monica Ketting / KettingHuls 

In Almere Oosterwold hebben Daniëlle Huls en Monica Ketting met hun team van bureau KettingHuls het woongebouw Vliervelden gerealiseerd op het erf van stadsboeren Tom en Tineke Saat. Hoewel de kloof tussen platteland en (rand)stad de afgelopen jaren groter lijkt te worden, laat dit project zien dat landbouw en wonen juist goed kunnen samengaan. 

 Vliervelden bestaat uit een woongebouw met 21 appartementen, een entreepoort, het woonhuis van de boer en een boerderijwinkel. Verder op het erf heeft de boer kavels uitgegeven voor een aantal grondgebonden woningen. De woon-werkgemeenschap is vormgegeven als een collage van gebouwen in verschillende schalen, verbonden door daken van rode golfplaten. De karakteristieke kap van het poortgebouw verwijst naar pioniersschuren uit de Verenigde Staten. Onder het dak bevindt zich een houten gevel, met galerijen aan de straatzijde en balkons aan de zuidkant, gericht op het erf. 

De gebouwen zijn aangesloten op het water- en elektriciteitsnet, maar niet op het riool of gas. Hemelwater wordt rechtstreeks afgevoerd naar de omliggende sloot. Afvalwater uit douche, toilet en keuken wordt gezuiverd via een helofytensysteem en daarna geloosd. Energie wordt opgewekt met zonnepanelen, en door een warmtepomp en warmtewisselaar die zijn gekoppeld aan het ventilatiesysteem. Dankzij de goede isolatie voorziet het terrein grotendeels zelf in zijn energiebehoefte. 

In 2022 won het project de Architectuurprijs Almere (APA). 

Beelden: \
1-3 Sebastian van Damme\
4-5 KettingHuls

 Tekst: \
Jolien Streng
