---
tags: location
title: Kaap Belvédère 3
author: Sofie van Brunshot
date: 2025-02-08T14:17:00.000Z
agency: Joke Vos Architecten
architect: Joke Vos
year: "2014"
images:
  - /static/img/1-01kaap_belvedere_3ossip.jpeg
  - /static/img/2-8_kaap_belvedere_3ossip.jpeg
  - /static/img/3-kaap_belvedere_3ossip.jpeg
  - /static/img/4-1305_plattegronden-uit-brochure-3-copy.jpg
  - /static/img/5-img_9878.jpg
location_tags:
  - Architectuur
address: Rechthuislaan, Rotterdam⁣
location: '{"type":"Point","coordinates":[4.482526707728745,51.900437057129224]}'
---
Kaap Belvédère 3 (2014) door Joke Vos / Joke Vos Architecten⁣

Op Katendrecht in Rotterdam ontwierp Joke Vos met haar bureau Joke Vos Architecten 26 herenhuizen. Katendrecht, ook wel ‘de Kaap’, is een schiereiland tussen de Rijn- en de Maashaven en was vroeger onderdeel van de haven van Rotterdam. Het oude centrum is er echter nog steeds zichtbaar en de wijk werd de afgelopen jaren weer tot woonbuurt getransformeerd. De historische dorpskern is daarbij deels gerenoveerd en deels vervangen. Kaap Belvédère 3 is één van deze nieuwbouwprojecten.⁣

De 26 woningen hebben elk drie verdiepingen - met uitzondering van de 4-laagse hoekwoningen - en een typische plattegrond met wonen op de begane grond en slaapvertrekken op de verdiepingen. In het midden van het blok liggen de achtertuinen die worden ontsloten door een smalle steeg. De woningen zijn qua energiegebruik erg duurzaam door onder andere de hoge isolatiewaarde en de integratie van zonnepanelen op het dak.⁣

Joke Vos ontwierp hier bewust een gesloten bouwblok, een typologie kenmerkend voor 19e eeuwse wijken. De historische referentie wordt verder versterkt door de achterhuizen van de hoekwoningen en de gemetselde tuinmuren. De kleine korrel, steeds variërend van maat, verwijst ook weer naar de karakteristieke bebouwing van Katendrecht, extra benadrukt door variaties in verdiepingshoogte en dakrand. De herenhuizen hebben een prefab betonnen plint die rond het hele blok doorloopt en zijn daarboven opgetrokken uit verschillende soorten baksteen. Net als vroeger, toen aannemers voor slechts een paar panden van een blok verantwoordelijk waren, zijn hier steeds een aantal woningen naast elkaar in dezelfde steen gemetseld. De afgeschuinde hoeken maken het eerbetoon aan de oorspronkelijke architectuur van Katendrecht compleet.⁣

Beelden:⁣

1–3 Ossip van Duivenbode[](https://www.instagram.com/ossipvanduivenbode/)⁣⁣\
4 Joke Vos Architecten[](https://www.instagram.com/joke.vos/)⁣\
5 eigen foto⁣
⁣
