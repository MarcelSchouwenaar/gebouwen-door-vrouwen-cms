---
tags: location
title: Het Lyceum
author: Jolien Streng
date: 2025-02-08T13:22:00.000Z
agency: Drost + van Veen architecten
architect: Simone Drost, Evelien van Veen
year: "2010"
images:
  - /static/img/1.jpg
  - /static/img/2.jpg
  - /static/img/3.jpg
  - /static/img/4.jpg
  - /static/img/5-simone_drost_architecture_planet_lab_architecture_voortgezet_onderwijs_het_lyceum_rotterdam_gevelaanzicht_ten_hope.jpg
location_tags:
  - Architectuur
address: Westzeedijk 497, Rotterdam
location: '{"type":"Point","coordinates":[4.4569597,51.9046887]}'
---
Het Lyceum (2010) door Simone Drost en Evelien van Veen / Drost + Van Veen architecten

In Rotterdam hebben Simone Drost en Evelien van Veen (Drost + Van Veen architecten) samen met MARS Interieurarchitecten een voormalige pepermuntfabriek getransformeerd tot middelbare school en bedrijfsruimte. Terwijl er eigenlijk al een sloopvergunning was afgegeven, werd de pepermuntfabriek in 2008 aangekocht door Stadsherstel Rotterdam. Zij hadden als doel het gebouw te restaureren en beschikbaar te maken voor meerdere huurders.

De fabriek werd in 1911 gebouwd voor de pepermuntfabrikant Ten Hope en importeur van bekledingsmaterialen Trost & Co. Het is gebouwd binnen een lint van industriële en handelsgebouwen aan de Westzeedijk. Het hoektorentje van de directeur valt op tussen alle platte daken in het lint. De fabriek bestaat uit een pakhuis in de kelder en begane grond, kantoren, toonzalen en directiekamers op de verdieping en een bergzolder.

De uiteenlopende functies van de vier bouwlagen zorgden voor een verschil in ruimtelijke kwaliteit, sfeer en detaillering. Tijdens de renovatie zijn deze verschillen, verloren gegaan door verbouwingen, zorgvuldig teruggebracht. In de kelder en op de begane grond zijn de hoge ruimtes met houten schuifdeuren ingericht als kantoorruimtes. De verdiepingen zijn in gebruik genomen door de middelbare school. De gedecoreerde interieurs op de eerste verdieping zijn getransformeerd tot kantoren, overlegruimtes en lokalen. De bergzolders met hun houten balkenplafonds zijn nu grote praktijklokalen. 

Het gebouw moest per verdieping verhuurbaar worden. Aangezien de oorspronkelijke hoofdingang alleen tot begane grond en eerste verdieping ging, is er een tweede ingang toegevoegd aan de westzijde. Bovendien zijn voorzieningen getroffen voor een latere optopping. Drost en Van Veen ontwierpen hiervoor een grote gevouwen stalen luifel waarmee de verdwenen letters ‘AJ ten Hope’ terug zijn gebracht  op de fabriek.
⁣
Beelden:

1, 2 Roos Aldershoff[](https://www.instagram.com/roos_aldershoff_fotografie/)

[](https://www.instagram.com/roos_aldershoff_fotografie/)3 Stadsarchief Rotterdam[](https://www.instagram.com/stadsarchief010/)

[](https://www.instagram.com/stadsarchief010/)4 Drost + Van Veen architecten

5 Jan de Vries
