---
tags: location
title: Brede School de Klokkenberg
author: Jolien Streng
date: 2025-11-07T11:12:00.000Z
agency: BRIQUE architecten
architect: Roos Bendien, Nataly Wierenga
year: "2017"
images:
  - /static/img/klokkenberg-01.jpg
  - /static/img/klokkenberg-02.jpg
  - /static/img/klokkenberg-03.jpg
  - /static/img/klokkenberg-04.jpg
  - /static/img/klokkenberg-05.jpg
location_tags:
  - Architectuur
location: '{"type":"Point","coordinates":[5.8899851,51.8377302]}'
---
Brede School de Klokkenberg (2017) door Roos Bendien en Nataly Wierenga / BRIQUE architecten

In Nijmegen ontwierpen Roos Bendien en Nataly Wierenga van BRIQUE architecten basisschool De Klokkenberg. Na de sloop van het oude schoolgebouw werd een nieuw verzamelgebouw gerealiseerd waarin de basisschool, een buitenschoolse opvang en een kinderdagverblijf zijn ondergebracht. Bendien en Wierenga ontwierpen een sculpturale school die vooral een veilige en geborgen plek moet bieden aan de leerlingen.

Het ontwerp bestaat uit twee ellipsvormige volumes van twee bouwlagen, die aan de lange zijde met elkaar zijn verbonden via de entreepartij en een gemeenschappelijke hal. De gevel is grotendeels opgetrokken uit metselwerk, waarbij op sommige plaatsen reliëf wordt gecreëerd door naar voren springende bakstenen.

Met de ronde vormen willen Bendien en Wierenga het gebouw een gevoel van omarming meegeven. In het gebouw zijn geen gangen: de lokalen liggen rondom de entree en aula op de begane grond, en rondom het leerplein op de verdieping. Hier kunnen leerlingen op enige afstand van de leraar zelfstandig werken. Dankzij de constructieve opzet met grote overspanningen en een beperkt aantal kolommen of dragende muren, kan het gebouw in de toekomst eenvoudig worden aangepast aan veranderende gebruikerseisen.

Beelden:
1–4 Maarten Noordijk / 
5 BRIQUE architecten / @briquearchitecten

Tekst: Jolien Streng
