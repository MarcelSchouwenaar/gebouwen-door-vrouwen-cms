---
tags: location
title: Tuinen Mien Ruys
author: Margot Overvoorde
date: 2025-02-08T15:02:00.000Z
agency: Buro Mien Ruys
architect: Mien Ruys
year: "1924"
images:
  - /static/img/1-heuff-m.-marijke-heuff_dt_ii_0822.jpg
  - /static/img/2-mien-ruys_foto_tuinen-mien-ruys.jpg
  - /static/img/3-dukker-g.j.-gerard-400470.jpg
  - /static/img/4-heuff-m.-marijke-heuff_dt_ii_0024.jpg
  - /static/img/5-stichting-tuinen-mien-ruys-vijvertje_met_riet_003.png
location_tags:
  - Landschap
address: Moerheimstraat 84, Dedemsvaart
location: '{"type":"Point","coordinates":[6.466201036502494,52.6021143]}'
---
Tuinen Mien Ruys (1924 - heden) door Mien Ruys / Buro Mien Ruys

‘Heden is mijn loopbaan begonnen’, schreef Mien Ruys, de eerste vrouwelijke tuinarchitect van Nederland, op 19-jarige leeftijd in haar dagboek. Haar ouders waren eigenaar van de plantenkwekerij Moerheim en Mien kreeg een baan bij de nieuwe ontwerpafdeling. 

Om ervaring op te doen, experimenteerde ze in de boomgaard en groentetuin met de planten van de kwekerij. Ze bestudeerde niet alleen kleurencombinaties door de seizoenen heen, maar ook verwildering, bladvormen en de werking van licht en schaduw. Zo ontstonden de eerste twee tuinen: de Verwilderingstuin (1924) en de Oude proeftuin (1927). In de loop der jaren volgden nieuwe proeven en ontstond een aaneenschakeling van ruim dertig verschillende tuinen.

Met name het experimentele karakter maakt de tuinen een belangrijke bron van inspiratie voor tuinliefhebbers en specialisten, die er komen kijken in alle seizoenen. Een deel van de proeftuinen is inmiddels beschermd als rijks- of gemeentelijk monument. Na het overlijden van Mien in 1999 ging het werk door. De tuinen bestaan dit jaar 100 jaar.

Mien experimenteerde met het toepassen van uitgewassen grindtegels en later ook spoorbielzen, waardoor ze de naam “Bielzen Mien” kreeg. Haar ontwerpen onderscheiden zich door functionalistische helderheid: rechte lijnen en vierkanten, waarvan de rechtlijnigheid verdoezeld wordt door de beplanting. Hiermee heeft ze wereldwijde bekendheid gekregen en zien velen haar als de “moeder der modernistische tuinen”.

Beelden:


1, 4 Marijke Heuff / Rijksdienst Cultureel Erfgoed\
2 fotograaf onbekend / Maria Austria Instituut\
3 Gerard Dukker / Rijksdienst Cultureel Erfgoed\
5 fotograaf onbekend / Stichting Tuinen Mien Ruys
