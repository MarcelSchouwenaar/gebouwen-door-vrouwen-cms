---
tags: location
title: Begraafplaats Nagele
author: Margot Overvoorde
date: 2025-02-08T13:50:00.000Z
agency: Buro Mien Ruys
architect: Mien Ruys
year: "1962"
images:
  - /static/img/1-over-de-groene-zoden-bartho-hendriksen-nag_berceau.jpg
  - /static/img/2-over-de-groene-zoden-bartho-hendriksen.jpg
  - /static/img/3-screenshot-2024-11-22-at-11.29.40.png
  - /static/img/4-screenshot-2024-11-22-at-10.59.29.png
  - /static/img/5-screenshot-2024-11-22-at-11.26.22.png
location_tags:
  - Landschap
address: Akkerstraat, Nagele
location: '{"type":"Point","coordinates":[5.721884,52.6456718]}'
---
Begraafplaats Nagele (1962) door Mien Ruys

Aan de westkant van Nagele ontwierp tuinarchitect Mien Ruys in de groengordel een kleine dorpsbegraafplaats. Ruys was lid van ‘De 8’, de architectengroep die samen met ‘Opbouw’ het ontwerp voor Nagele maakte. Samen zochten ze naar een ideaal samenlevingsmodel op basis van sociaal-maatschappelijke en functionalistische overtuigingen. Nagele was de vooruitstrevende proeftuin waar zij experimenteerden met artistieke en bouwtechnische thema’s. 

Groen speelt een belangrijke rol in het ontwerp van Nagele. Het draagt bij aan de wens om “de natuur in haar volheid en vrijheid in grijpbare nabijheid van de bewoners te brengen”. Mien Ruys ontwierp het groenplan samen met Wim Boer. Het is een wezenlijk onderdeel van het ontwerp van Nagele en daarmee één van de eerste projecten in Nederland waarbij landschappelijke ontwerpers op gelijkwaardig niveau met stedenbouwers en architecten hebben gewerkt aan een totaalplan.

De begraafplaats volgt de ideeën van het ‘Nieuwe Bouwen’ met een compositie van horizontale en verticale lijnen. Hiertegenover stelde Ruys een bonte, veelkleurige, losse en natuurlijke beplanting voor. De begraafplaats kreeg vorm door de indeling in paden en door heesterbanen en -vakken, bomenrijen en losse boomgroepen, met hagen als achtergrond voor de graven. 

Het rooms-katholieke en het algemene deel van de begraafplaats moesten gescheiden van elkaar worden aangelegd, een uiting van de toenmalige verzuiling. Ruys was echter van mening dat iedereen na de dood gelijk is. Een berceau, een loofgang, waar iedere overledene zijn laatste gang door zou maken, moest deze gelijkheid symboliseren. In het ontwerp uit 1956 kom je de begraafplaats binnen via een veertig meter lange berceau, maar deze werd uiteindelijk niet aangelegd. Pas in 2010 ging de lang gekoesterde wens van Mien Ruys en de inwoners van Nagele in vervulling en vond de officiële opening van de berceau plaats met de plaatsing van een gedenksteen met de tekst: “Samen zijn we overal”.

Adres: 
Akkerstraat, Nagele

Beelden:

1–2 Bartho Hendriksen\
3–4 Buro Mien Ruys\
5 Stichting Groene Parels
