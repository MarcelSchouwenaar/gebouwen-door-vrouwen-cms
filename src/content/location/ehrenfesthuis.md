---
tags: location
title: Ehrenfesthuis
author: Sofie van Brunschot
date: 2025-02-08T15:27:00.000Z
agency: "-"
architect: Tatiana Afanassjewa
year: "1914"
images:
  - /static/img/1-exterieur_-_leiden_-_20137567_-_rce.jpg
  - /static/img/2-exterieur_tuinzijde_-_leiden_-_20137566_-_rce.jpg
  - /static/img/3-19-links-water-rechts-water-en-daartussen-water.jpg
  - /static/img/4-deel-2-gesetteld.jpg
  - /static/img/5-gevelsteen-in-het-ehrenfesthuis-met-verwijzing-naar-tatiana-afanassjewa-foto-museum.png
location_tags:
  - Architectuur
address: Witte Rozenstraat 57, Leiden⁣
location: '{"type":"Point","coordinates":[4.4837232,52.151526]}'
---
Ehrenfesthuis (1914) door Tatiana Afanassjewa⁣

Aan de Witte Rozenstraat in Leiden ontwierp Tatiana Afanassjewa (1876-1964) een vrijstaand herenhuis voor haar gezin. Zij was geen architect, maar een Russisch-Nederlandse wis- en natuurkundige. Met haar man, de natuurkundige Paul Ehrenfest, verhuisde zij in 1912 naar Nederland. Samen werkten ze aan natuurkundig onderzoek. Ook ontwikkelde Afanessjewa meetkundeonderwijs en wiskundedidactiek en ontfermde ze zich over het ontwerp van hun woonhuis.⁣

Het stel ontving graag bezoek. Ze organiseerden wekelijks colloquia, gewoon in hun eigen woonkamer waar om die reden ook een groot schoolbord hing. Onder de gastsprekers waren wetenschappers die later Nobelprijzen zouden winnen. Eén van hen was Einstein, een goede familievriend, wiens handtekening nog op de muur van de logeerkamer staat.⁣

Het huis is een opvallend, wit gepleisterd pand geïnspireerd door het neoclassicisme dat Afanassjewa kende uit haar jeugd in Sint Petersburg. De woning heeft twee lagen en een zolder met kap. Het is bijna kubistisch in opzet, met een langere, gesloten gevel naar de straat met een luik voor boodschappen. De andere drie gevels openen zich naar de tuin rondom het huis. Karakteristiek zijn de driehoekige frontons met timpaan met daarin grote, halfronde ramen.⁣

Ook het interieur is niet typisch Nederlands. Het huis heeft - ongebruikelijk voor die tijd - luie trappen en er lopen dikke verwarmingsbuizen langs de borstweringen, naar Russisch gebruik. Het huis had dubbel glas, in die tijd een noviteit. Over de art nouveau-elementen in het interieur was Afanassjewa zelf erg ontevreden, maar strakker vormgegeven producten waren hier toen niet te krijgen.⁣

Aan de straatzijde zijn later twee gevelstenen aangebracht. Naast die voor Ehrenfest leest een tweede gedenksteen: “Zijn vrouw Tatiana Afanassjewa - haar tijd ver vooruit - maakte dit huis open voor mensen en ideeën”. ⁣

Misschien moeten we dit huis voortaan het Afanassjewahuis noemen.⁣

Beelden:⁣

1–2 G.J. Dukker⁣\
3–4 Tatiana Afanassjewa, uit “Denken is Verrukkelijk”, Margriet van der Heijden⁣\
5 Museum Boerhaave⁣
⁣
