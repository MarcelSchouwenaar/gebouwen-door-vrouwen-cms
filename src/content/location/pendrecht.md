---
tags: location
title: Pendrecht
author: Sofie van Brunschot
date: 2025-02-08T13:28:00.000Z
agency: Dienst Stadsontwikkeling en Wederopbouw
architect: Lotte Stam-Beese
year: "1952"
images:
  - /static/img/1-nl-rtsa_4202_ix-2527-21-01.jpg
  - /static/img/2-nl-rtsa_4273_l-4210.jpg
  - /static/img/3-architectenweb-achtergrond_-de-levendige-relatie-tussen-nederland-en-het-bauhaus-beeld-12-copyright-het-nieuwe-instituut-rotterdam-archief-lotte-stam-beese-.jpg
  - /static/img/4-pendrecht-schema-2-copy.jpg
  - /static/img/5.jpg
location_tags:
  - Stedenbouw
address: Pendrecht, Rotterdam
location: '{"type":"Point","coordinates":[4.4700254,51.8727423]}'
---
Pendrecht (1952) door Lotte Stam-Beese

Met haar ontwerp voor de naoorlogse wijk Pendrecht drukte Lotte Stam-Beese haast letterlijk haar stempel op de stad Rotterdam. Zij werkte in de jaren ‘50 als stedenbouwkundige bij de gemeente, waar ze later hoofd werd van de Dienst Stadsontwikkeling en Wederopbouw. Ze was daar gedurende haar gehele dienstverband (1946-1968) de enige vrouw op de afdeling.

Haar sociaal gedreven en modernistische plannen vormden de basis voor veel wederopbouwwijken van Rotterdam, waaronder Pendrecht. De wijk heeft een karakteristiek rationele structuur van herhalende ‘stempels’ met verschillende woonblokken in een strak patroon rond straten en open ruimtes. Het is een kenmerkend voorbeeld van de “stempelbouw” die in veel naoorlogse wijken werd toegepast.

Het ontwerp volgt de ‘wijkgedachte’ - het idee van de gedecentraliseerde stad, met een netwerk van verschillende gebieden, buurten en blokken, elk met eigen centrum. In Pendrecht is het belangrijkste ingrediënt de ‘wooneenheid’, de kleinste module bestaande uit ongeveer 90 woningen: een mix van verschillende typen woningen voor verschillende typen huishoudens. Het ontwerp moest een sterk gemeenschapsgevoel mogelijk maken, waarbij de open groenzones tussen de bouwblokken dienstdoen als gemeenschappelijke, sociale ruimtes. De wooneenheid wordt als een stempel gerepeteerd om vier buurten te vormen, gegroepeerd rond een centraal voetgangersgebied: Plein 1953, het hart van de wijk met alle essentiële voorzieningen.

Ondanks de noodzaak van snelle wederopbouw na de oorlog wist Lotte een grote verscheidenheid aan ruimtes en plekken binnen de wijk te realiseren. Pendrecht heeft noch de kleinschaligheid van het vooroorlogse wonen, noch de grotere schaal die erna kwam, in de jaren zestig. Ze stelde hiermee een uniek stedenbouwkundig voorbeeld, dat niet alleen een onmisbare rol speelde in de wederopbouw van Rotterdam, maar ook representatief is voor deze overgangsperiode.

Beelden:
1–2, 5 Stadsarchief Rotterdam[](https://www.instagram.com/stadsarchief010/)
3 Collectie Nieuwe Instituut[](https://www.instagram.com/collection_nieuweinstituut/)
4 via Platform Wederopbouw
