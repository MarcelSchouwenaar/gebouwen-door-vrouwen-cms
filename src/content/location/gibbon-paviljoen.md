---
tags: location
title: Gibbon Paviljoen
author: Jolien Streng
date: 2025-02-08T12:36:00.000Z
agency: ATELIERFRONT
architect: Marita Bijlsma
year: "2021"
images:
  - /static/img/02.jpg
  - /static/img/01-03-atelierfront-artis-amsterdam-web-2000px.jpeg
  - /static/img/03.jpg
  - /static/img/05.jpg
  - /static/img/04.jpg
location_tags:
  - Architectuur
address: Plantage Kerklaan 38-40, Amsterdam
location: '{"type":"Point","coordinates":[4.9167454,52.3660803]}'
---
Gibbon Paviljoen (2021) door Marita Bijlsma en Thomas Buijs / ATELIERFRONT

Voor de gibbonfamilie van dierentuin Artis in Amsterdam ontwierp Marita Bijlsma samen met Thomas Buijs het Gibbon Paviljoen. Het binnenverblijf met lichte structuur van hout en glas past in de monumentale context van de dierentuin. In 2021 werd het Gibbon Paviljoen genomineerd voor de Abe Bonnema Architectuurprijs en in 2022 won het de Arie Keppler Prijs.

Het paviljoen biedt bovenal een plaats waar de goudwanggibbons rond kunnen slingeren. De structuur van het gebouw bestaat uit een grid van veertig kolommen van gelamineerd Siberisch lariks. Het grid van 2 meter 10 is uitgezet op de reikwijdte van de gibbon. De kolommen vertakken op verschillende hoogtes in geknikte liggers die lijken op boomtakken. Door de lagere vertakkingen ontstaan luifels rondom het gebouw. In de gesloten volumes bevinden zich onder andere de nachtverblijven en horeca.

De typologie van de boomgaard staat centraal in het ontwerp. Voor Bijlsma en Buijs komt dit niet alleen terug in de vorm, maar ook in het idee dat het paviljoen een inclusieve plek is waar mens, dier en plant in harmonie zijn. Het ontwerp vervaagt de grenzen tussen mens en mensaap. De voor de gibbon eetbare planten op de bodem lopen door in de beplanting rondom het paviljoen. De grote dakopening zorgt ervoor dat het binnen bijna net zo licht is als buiten. In combinatie met speciaal ontspiegeld glas zorgt dit voor veel transparantie. Toch zijn de plekken waar mensen zichzelf terugzien in de reflectie van het glas ook belangrijk voor Bijlsma en Buijs. Dit nodigt bezoekers uit om te reflecteren op de ‘aapjeskijkende mens’.


Beelden:
1–2; 4–5 Laura Zalenga[](https://www.instagram.com/laurazalenga/)
3 ATELIERFRONT
