---
tags: location
title: Kruisplein
author: Sofie van Brunschot
date: 2025-02-08T14:32:00.000Z
agency: Mecanoo
architect: Francine Houben
year: "1985"
images:
  - /static/img/1-mecanoo.jpg
  - /static/img/2-mecanoo.jpg
  - /static/img/3-mecanoo.jpg
  - /static/img/4-mecanoo.png
  - /static/img/5-anja-de-jong.jpg
location_tags:
  - Architectuur
address: Kruisplein 153, Rotterdam⁣
location: '{"type":"Point","coordinates":[4.4708164,51.9212482]}'
---
Kruisplein (1985) door Francine Houben / Mecanoo⁣

Op de hoek van het Kruisplein en de Diergaardesingel ligt het woongebouw Kruisplein. Het ontwerp is het resultaat van een in 1981 uitgeschreven prijsvraag, die werd gewonnen door drie studenten: Francine Houben, Henk Döll en Roelf Steenhuis, de mede-oprichters van het inmiddels internationaal bekende architectenbureau Mecanoo. Het sociale woningbouw-project moest plek beiden aan 54 woningen met een grote verscheidenheid aan typen. Ook de locatie was niet eenvoudig: het ligt precies op de brandgrens, waar de 19e eeuwse laagbouw van het Oude Westen en de grootschalige nieuwbouw van het centrum hard op elkaar botsen. Mecanoo gaf antwoord op deze complexe vragen door het programma op te splitsen over één hoger en één lager gebouwdeel, waardoor het een brug weet te slaan tussen deze twee zo verschillende werelden.⁣

De woningen zijn niet gemaakt voor de doorsnee familie, maar bieden oplossingen voor nieuwe, afwijkende vormen van wonen. In het hoge blok zijn maisonnettes ondergebracht die per drie verdiepingen worden ontsloten door een galerij, met op de kopse kanten appartementen en op het dak een terras dat toegankelijk is voor alle bewoners. Het lage blok heeft commerciële ruimtes in de plint met daarboven vier bouwlagen aan appartementen. Deze woningen zijn zo neutraal mogelijk ontworpen en extreem flexibel in indeling en gebruik.

De in glas gehulde entreepartij van het hoge gebouwdeel is aan het Kruisplein gesitueerd, waar het blok twee lagen omhoog is getild zodat voetgangers er onderdoor kunnen lopen. Het lage bouwdeel maakt juist een lichte kromming richting de Kruiskade. De twee gebouwen vormen zo een mooi plein aan de ene en een prettige hoek aan de andere kant. En dat lastige schaalverschil? Dat is haast onopvallend aan elkaar gehecht. ⁣

Beelden:⁣

1–4 Mecanoo\
5 Anja de Jong⁣
