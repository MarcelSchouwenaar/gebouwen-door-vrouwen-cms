---
tags: location
title: Rooie Donders
author: Sofie van Brunschot
date: 2025-02-08T15:31:00.000Z
agency: Dok architecten
architect: Liesbeth van der Pol
year: "1998"
images:
  - /static/img/default.png
location_tags:
  - Architectuur
address: Pastelstraat 5, Almere
location: '{"type":"Point","coordinates":[5.3044602,52.3916447]}'
---
Rooie Donders (1998) door Liesbeth van der Pol / Dok architecten

In Almere, op de grens tussen de noordelijke laagbouwwijken en de uitgestrekte polder, ontwierp Liesbeth van der Pol met haar bureau Dok architecten drie knalrode woongebouwen. In plaats van traditionele woningbouw is er hier voor gekozen de hoogte in te gaan, waardoor ze als bakens in het polderlandschap staan, al zichtbaar vanuit de verte.

De gebouwen zijn stevig op de grond geplant langs de Lage Vaart, het kanaal tussen de woonwijk aan de ene en de polder aan de andere kant. Op de begane grond, waar de gebouwen breder zijn, bevinden zich acht woningen met tuinen op het maaiveld. Het middendeel, smaller en hoger, heeft drie appartementen per verdieping en in de top bevinden zich penthouses. De goede bezonning en het bijzondere uitzicht over de polder geven de woningen veel kwaliteit.

De vorm refereert aan industriële gebouwen, ze doen denken aan grote graansilo’s in het landschap. Ook de architectuur versterkt dit karakter, met gevels van geprofileerde staalplaten, ingekaderd door gezet staalwerk, alles rood van kleur. De gebouwen zouden eigenlijk wit worden, maar geïnspireerd door de ligging in de Regenboogbuurt is uiteindelijk gekozen voor de karakteristieke, knalrode kleur. Ook de balkons, hekwerken en alle andere elementen zijn rood. 

“Uiteindelijk is er maar één echt goeie kleur, en dat is rood”, aldus Liesbeth van der Pol in radioprogramma Kunststof.

Liesbeth van der Pol was de eerste vrouwelijke Rijksbouwmeester van Nederland, van 2008 tot 2011.

Beelden:

1–2 Luuk Kramer[](https://www.instagram.com/luuk.kramer/)\
3 Dok architecten[](https://www.instagram.com/dokarchitecten/)\
4–5 Riccardo de Vechi[](https://www.instagram.com/riccardodevecchi.photo/)
