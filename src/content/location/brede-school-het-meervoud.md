---
tags: location
title: Brede School Het Meervoud
author: Marlies Rohmer
date: 2025-02-08T16:02:00.000Z
agency: Marlies Rohmer Architecture & Urbanism
architect: Marlies Rohmer
year: "2013"
images:
  - /static/img/1-architectenweb-marlies-rohmer-architecture-urbanism-_-brede-school-het-meervoud-beeld-1-copyright-marlies-rohmer-architects-urbanists-thea-van-den-heuvel-.jpg
  - /static/img/2-architectenweb-marlies-rohmer-architecture-urbanism-_-brede-school-het-meervoud-beeld-6-copyright-marlies-rohmer-architects-urbanists-thea-van-den-heuvel-.jpg
  - /static/img/3-architectenweb-marlies-rohmer-architecture-urbanism-_-brede-school-het-meervoud-beeld-13-copyright-marlies-rohmer-architects-urbanists.jpg
  - /static/img/4-architectenweb-marlies-rohmer-architecture-urbanism-_-brede-school-het-meervoud-beeld-16-copyright-marlies-rohmer-architects-urbanists.jpg
  - /static/img/5-architectenweb-marlies-rohmer-architecture-urbanism-_-brede-school-het-meervoud-beeld-3-copyright-marlies-rohmer-architects-urbanists-thea-van-den-heuvel-.jpg
location_tags:
  - Architectuur
address: August Allebéplein 5, Amsterdam
location: '{"type":"Point","coordinates":[4.8390245,52.3630964]}'
---
Brede School Het Meervoud (2013) door Marlies Rohmer / Marlies Rohmer Architecture & Urbanism

In Amsterdam, in de wijk Slotervaart, ontwierp Marlies Rohmer met haar bureau de Brede School Het Meervoud, een voorziening voor basisonderwijs gericht op kinderen van 0 tot 14 jaar oud, hun gezinnen en de omgeving waar zij in opgroeien. Naast een basisschool huisvest het gebouw ook andere maatschappelijke en sociaal-culturele voorzieningen, zoals onder andere een kinderdagverblijf, buitenschoolse opvang, buurtontmoetingsruimtes en een gymzaal.

Het orthogonale gebouw past zich in de bestaande verkaveling van het August Allebéplein. Het is een helder, rechthoekig volume, met rondom een groot schoolplein. Bankjes, plantenbakken en verschillende entrees verankeren het gebouw op het maaiveld. De dubbelhoge gymzaal op de bovenste verdieping werkt als hoogteaccent en markeert, samen met een grote klok en de naam van het gebouw, de hoofdentree.

Ook van binnen is het gebouw symmetrisch van opzet, met in het midden een grote centrale hal waar de gemeenschappelijke functies samenkomen. De trap in deze entreehal doet ook dienst als tribune en wanneer de klaslokalen aan weerszijden open worden gezet, ontstaat een grote aula in het hart van het gebouw. De overige ruimtes liggen aan weerszijden van dit centrale punt, verspreid over vier verdiepingen.

De gevel bestaat uit grote raampartijen met grijze kozijnen, grijs geverfde betonnen elementen en een opvallend metselwerk. Het decoratieve baksteenpatroon is geïnspireerd door het Institut du Monde Arabe in Parijs, een ontwerp van architect Jean Nouvel. Hoewel het project eenvoudig is van vorm, zorgt dit bijzondere gebruik van baksteen voor een verrassende verschijning in de wijk.

Beelden:\
1–2 Thea van den Heuvel[](https://www.instagram.com/thea_vanden_heuvel_photography/)\
3–4 Marlies Rohmer Architecture & Urbanism\
5 Thea van den Heuvel[](https://www.instagram.com/thea_vanden_heuvel_photography/)
