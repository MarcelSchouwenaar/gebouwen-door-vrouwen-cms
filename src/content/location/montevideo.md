---
tags: location
title: Montevideo
author: Sofie van Brunschot
date: 2025-02-08T13:22:00.000Z
agency: Mecanoo
architect: Francine Houben
year: "2005"
images:
  - /static/img/1-montevideo_mecanoo_ossip-van-duivenbode-6.jpeg
  - /static/img/2-mecanoo-christian-richters-montevideo3.jpeg
  - /static/img/3-gevel.jpeg
  - /static/img/4-doorsnede.jpg
  - /static/img/5-montevideo_mecanoo_ossip-van-duivenbode.jpeg
location_tags:
  - Architectuur
address: Landverhuizersplein, Rotterdam⁣
location: '{"type":"Point","coordinates":[4.4853196504592105,51.903767099999996]}'
---
Montevideo (2005) door Francine Houben / Mecanoo⁣

Op de kop van de Wilhelminapier in Rotterdam ontwierp Francine Houben met haar bureau Mecanoo de Montevideo. Vanaf deze plek vertrok vroeger de Holland-Amerika Lijn en de naam van de woontoren is geïnspireerd door de pakhuizen die in dit voormalige havengebied stonden en die de naam droegen van verre wereldsteden.  ⁣

Op het moment van oplevering was deze 152 meter hoge toren het hoogste woongebouw van Nederland. In de plint bevinden zich kantoren en restaurants die de stedelijke bedrijvigheid op het maaiveld versterken, er bovenop zijn 192 appartementen ondergebracht in een hoge, 43-verdiepingen tellende toren en een lager blok met 12 verdiepingen.⁣

De Montevideo-toren is een samenstelling van verspringende volumes met elk een andere uitstraling. De verschillende delen grijpen in elkaar, verspringen en enkele kragen uit over de kade, waardoor het beeld van een verticale stad wordt opgeroepen. De verscheidenheid in de vormgeving van de gevels weerspiegelt de grote diversiteit aan woningtypen en plattegronden - maar liefst 54 verschillende - om zo veel mogelijk variatie en flexibiliteit te kunnen realiseren. ⁣

Het gebouw heeft een bijzondere, hybride constructie. De plint is uitgevoerd met een stalen structuur, waarna het middendeel is opgetrokken uit in het werk gestort beton, een meer typisch Nederlandse bouwmethode. Vanaf de 28e verdieping omhoog is weer een stalen constructie toegepast, waarvan delen in het interieur zichtbaar zijn. ⁣

Op het dak staat een acht meter hoge letter “M”, een herkenningspunt in de skyline van de stad. Het is een windvaan en verwijst volgens Mecanoo naar de maritieme traditie van Rotterdam, de rivier de Maas en natuurlijk de naam van het gebouw zelf. Op het lagere deel staat een kunstwerk van Ineke Hauer: een watertank die aan New York doet denken en die de schaalvergroting van de bebouwing in deze voormalige haven benadrukt. ⁣



Beelden:⁣

1 Ossip van Duivenbode[](https://www.instagram.com/ossipvanduivenbode/)⁣

2 Christian Richters⁣

3–4 Mecanoo[](https://www.instagram.com/mecanoo_/)⁣

5 Ossip van Duivenbode[](https://www.instagram.com/ossipvanduivenbode/)⁣
⁣
