---
tags: location
title: RVS-flat
author: Sofie van Brunschot
date: 2025-02-08T12:37:00.000Z
agency: "-"
architect: Wilhelmina Jansen
year: "1958"
images:
  - /static/img/055-vrouwenflat-nl-rtsa_4273_l-3369.webp
  - /static/img/4-impressie.jpg
  - /static/img/vrouwenflat-pl.webp
  - /static/img/3-interieur.jpg
  - /static/img/1-screenshot-2021-02-01-at-21.11.25.png
location_tags:
  - Architectuur
address: Suze Groeneweglaan 13-331⁣, Rotterdam⁣
location: '{"type":"Point","coordinates":[4.456287683112303,51.92188205527069]}'
---
RVS-flat, Rotterdam (1958) door Wilhelmina Jansen⁣

De RVS-flat in Rotterdam werd specifiek gebouwd voor ongehuwde, werkende vrouwen. Bijzonder voor die tijd: ze werd ook ontworpen door een vrouw. Wilhelmina Jansen (1904-1989) studeerde in 1931 af aan de Technische Hogeschool in Delft, als een van de weinige vrouwen. Naast haar werk als architect was ze ook actief in verschillende vrouwenorganisaties en lid van de VAC, de Vrouwenadviescommissie, een organisatie die de gemeente Rotterdam adviseerde over huisvestingsvraagstukken.⁣⁣

Het project werd al in 1938 geïnitieerd door de “Stichting ter bevordering van de huisvesting van de werkende vrouw”, een samenwerking van verschillende vrouwenorganisaties. Zij bepleitten de bouw van een “juffenflat” om zo alleenstaande vrouwen toegang te kunnen geven tot zelfstandige huisvesting, wat toentertijd nog totaal niet normaal was. Uiteindelijk kon financiering van De Rotterdamse Verzekering Sociëteiten, de RVS, de bouw mogelijk maken.⁣⁣
⁣

Het gebouw is een prachtig voorbeeld van de functionalistische architectuur van de naoorlogse wederopbouw, met veel licht, lucht en ruimte. De woningen, zo’n 50 m2 groot, zijn efficiënt in hun opzet en bieden creatieve oplossingen voor circulatie, bergruimte, was- en kookfaciliteiten en zelfs het lappen van de ramen. Er is duidelijk ontworpen met het oog op de gebruikers en elke woning is voorzien van vele gemakken: een eigen boodschappenluik waar de boodschappen worden bezorgd, een keuken met eigen boiler, granieten vloeren in het toilet en badkamer en een zonovergoten balkon.⁣⁣

Beelden:⁣⁣

1; 4 Stadsarchief Rotterdam\
2 ir. W.C.M. Jansen\
3 Bouw 1956\
5 Sofie van Brunschot
