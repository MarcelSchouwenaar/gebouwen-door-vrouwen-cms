---
tags: location
title: ITC
author: Sofie van Brunschot
date: 2026-01-08T12:17:00.000Z
agency: Civic Architects
architect: Ingrid van der Heijden
year: "2024"
images:
  - /static/img/1-14.ci-twen-0716-lr-civic-architects-copyright-stijn-bollaert-portrait-2-1920x1080.jpg
  - /static/img/2-25.ci-cube-0407-civic-architects-copyright-stijn-bollaert.jpg
  - /static/img/3-civic-architects-itc-enschede-bg-copyright-civic-architects-2.jpg
  - /static/img/4-architectenweb-civic-architects-_-faculteit-itc-universiteit-twente-beeld-20-copyright-civic-architects.jpg
  - /static/img/5-04.ci-twen-0116-lr-civic-architects-copyright-stijn-bollaert.jpg
location_tags:
  - Architectuur
address: Hallenweg 8, Enschede
location: '{"type":"Point","coordinates":[6.8540082,52.2379955]}'
---
ITC (2024) door Ingrid van der Heijden, Rick ten Doeschate, Gert Kwekkeboom en Jan Lebbink / Civic Architects

Voor de Universiteit Twente in Enschede transformeerde Ingrid van der Heijden samen met het team van Civic Architects de faculteit Geo-Information Science and Earth Observation (ITC). Het bestaande gebouw uit 1972, een langgerekte beton- en staalconstructie, voldeed niet meer aan de eisen van hedendaags onderwijs en onderzoek. Het ontwerp van Civic Architects vertrekt vanuit behoud, hergebruik en het versterken van ruimtelijke en klimatologische kwaliteit binnen de bestaande structuur.

Vier atria zijn uit de bestaande constructie gesneden om daglicht, natuurlijke ventilatie en groen diep in het gebouw te brengen. De atria functioneren als sociale en ruimtelijke ankers, maar ook als klimaatbuffers: zij zorgen voor natuurlijke ventilatie, stabiele temperaturen en een gezond binnenklimaat. V-vormige glazen daken verzamelen regenwater dat zichtbaar wordt afgevoerd naar de tuinen en hergebruikt voor irrigatie.

De architectuur behoudt zoveel mogelijk de oorspronkelijke brutalistische structuur. Beton, staal en zichtbare gebruikssporen blijven intact en vormen samen met de nieuwe, circulaire materialen zoals hout en bamboe een gebalanceerd geheel. Alle nieuwe elementen zijn toegevoegd zonder extra fundering of constructie, waardoor het materiaalgebruik is geminimaliseerd.

Ontmoeting staat centraal in de ruimtelijke opzet. Een sociaal hart in de entree en werk- en onderwijsruimtes rondom de atria stimuleren interactie tussen studenten, onderzoekers en docenten. Het vernieuwde gebouw vormt zo een duurzame, open en herkenbare plek voor de internationale ITC-gemeenschap.

Het project werd ontworpen ism VDNDP en DS Landscape. Het interieur werd ontworpen door Tine Groen en Ellen Schild van Studio Groen+Schild.

Civic Architects heeft met het project de Abe Bonnemaprijs 2025 gewonnen.

Beelden:\
1–2, 5 Stijn Bollaert\
3–4 Civic Architects
