---
tags: location
title: Montessorischool Schiebroek
author: Jolien Streng
date: 2026-01-06T14:19:00.000Z
agency: "-"
architect: Jannie Kammer-Kret
year: "1935"
images:
  - /static/img/montessorischool-01.jpg
  - /static/img/montessorischool-02.jpg
  - /static/img/montessorischool-03.jpg
  - /static/img/montessorischool-04.jpg
  - /static/img/montessorischool-05.jpg
location_tags:
  - Architectuur
address: Sleedoornlaan 34, Rotterdam⁣
location: '{"type":"Point","coordinates":[4.4724793,51.9639121]}'
---
Montessorischool Schiebroek (1935) door Jannie Kammer-Kret en Harm Kammer ⁣

In Schiebroek ontwierpen Jannie Kammer-Kret en Harm Kammer de Neutrale Montessorischool. Dat Kammer-Kret samen met haar echtgenoot een bureau startte, was geen toeval. Destijds waren er voor vrouwen weinig andere carrièremogelijkheden. Vooral voor de oorlog werkte het echtpaar gezamenlijk aan opdrachten. Later moest Kammer-Kret meer tijd aan haar gezin besteden en veranderde haar rol in die van adviseur.⁣

De kleine kleuterschool werd ontworpen volgens de principes van het Nieuwe Bouwen. Aan de straatzijde heeft het gebouw een meer gesloten, bakstenen gevel, terwijl de open gevel bij de klaslokalen is ingedeeld in een systematisch raster van ramen. Bij de entree is door Kammer-Kret een grote luifel ontworpen waaronder ouders kunnen wachten. In de naastgelegen ronde glazen vitrine kunnen knutselwerkjes tentoongesteld worden.⁣

De eenvoudige stalen draagconstructie omvat drie hoge klaslokalen die geschakeld zijn aan een lagere gang. De constructie staat in de lokalen op afstand van de gevel, zodat er  een tussenruimte ontstaat voor radiatoren en te openen ramen. Elk lokaal heeft een directe toegang naar buiten, zodat de lessen ook daar plaats kunnen vinden, afgeschermd door glazen tochtschermen. De lokalen zijn georiënteerd op het zuidoosten. Door het dakoverstek van één meter en de zonneschermen wordt direct zonlicht uit de lokalen geweerd. ⁣

Kort na oplevering kwam het gebouw prominent op de voorpagina van het tijdschrift De 8 en Opbouw.⁣

Beelden:⁣\
1 Collectie Nieuwe Instituut⁣\
2–5 De 8 en Opbouw⁣

Tekst:⁣\
Jolien Streng
