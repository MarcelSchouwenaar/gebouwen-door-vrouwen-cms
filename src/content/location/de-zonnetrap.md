---
tags: location
title: De Zonnetrap
author: Jolien Streng
date: 2025-02-08T14:55:00.000Z
agency: Hartsuyker Architecten B.V.
architect: Luzia Hartsuyker-Curjel en Enrico Hartsuyker
year: "1980"
images:
  - /static/img/1-899_ad-rotterdams-dagblad.jpeg
  - /static/img/2-kopie-van-hart_t52-1.jpg
  - /static/img/3-kopie-van-hart004-7.jpg
  - /static/img/4-kopie-van-hart004-3a.jpg
  - /static/img/5-kopie-van-hart004-10.jpg
location_tags:
  - Architectuur
address: Molenvliet, Rotterdam
location: '{"type":"Point","coordinates":[4.522369053967325,51.884618426391064]}'
---
De Zonnetrap (1980) door Luzia Hartsuyker-Curjel en Enrico Hartsuyker / Hartsuyker Architecten B.V.

In Rotterdam Lombardijen ontwierp Luzia Hartsuyker-Curjel, samen met haar man Enrico, seniorencomplex de Zonnetrap. Het bestuur van de Woningstichting Lombardijen en Vreewijk schreef ter ere van het vijftigjarig bestaan van Vreewijk een besloten wedstrijd uit voor de bouw van een seniorencomplex. Het ontwerp van de Hartsuykers was een stukje Vreewijk in flatvorm, met ruime buitenruimtes en een focus op flexibiliteit en collectieve voorzieningen.

Het ontwerp van de Zonnetrap is een kleinschalige versie van hun visie op de nieuwe stad: Biopolis. Als tegenreactie op de rigide functiescheiding die na de wederopbouw gangbaar is, stellen de Hartsuykers juist een vervlechting voor van wonen, werken, verkeer en recreatie. In de grote terrasvormige structuren die zij ontwerpen worden architectuur en stedenbouw één. Bij de Zonnetrap komt een aantal elementen van deze visionaire stad terug, zoals menging van functies, opbouw in terrassen en overdekte openbare ruimten.

De Zonnetrap bestaat uit drie blokken van verschillende hoogtes. Achter de vlakke noordgevels is plaats voor collectieve voorzieningen zoals kantoren, ateliers en een kindercrèche. De oost-, west- en zuidgevels worden gekarakteriseerd door de terrassen van de woningen. Elke woning heeft een geïntegreerde betonnen bak voor planten en bloemen. Net als in Tuindorp-Vreewijk werden er elk jaar tuinkeuringen gehouden.

Alle woningen worden ontsloten vanuit de ruime entreehallen en binnengalerijen waar bewoners elkaar kunnen tegenkomen. In het complex zijn twee woningtypes aanwezig, namelijk voor één of twee personen. De woningen zijn georganiseerd rondom een vaste kern met badkamer, wc en berging. Opvallend zijn de vrije rondloop en de extra tussenruimte die flexibel gebruikt kan worden.

Beelden:

1 AD Rotterdams Dagblad

2 Archief Nieuwe Instituut

3-5 Stichting BONAS
