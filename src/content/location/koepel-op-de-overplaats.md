---
tags: location
title: Koepel op de Overplaats
author: Sofie van Brunschot
date: 2025-02-08T15:22:00.000Z
agency: BureauVanEig⁣
architect: Marjolein van Eig
year: "2013"
images:
  - /static/img/1-130202-mijfoche-inbo-01.jpeg
  - /static/img/2-screenshot-2023-09-17-at-20.35.18.png
  - /static/img/3-130202-mijfoche-inbo-06.jpeg
  - /static/img/4-130202-mijfoche-inbo-15x.jpeg
  - /static/img/5-screenshot-2023-09-05-at-18.48.51.png
location_tags:
  - Architectuur
address: Hagenduin 38, Heemstede⁣
location: '{"type":"Point","coordinates":[4.6034173,52.3289212]}'
---
Koepel op de Overplaats (2013) door Marjolein van Eig / BureauVanEig⁣

Op buitenplaats De Overplaats in Heemstede ontwierp Marjolein van Eig van BureauVanEig een bakstenen blikvanger: de Koepel. Op deze plek in het park stond vroeger een theekoepel, die door een brand verloren is gegaan. Een prijsvraag werd uitgeschreven voor een nieuw herkenningspunt op de droogberg.⁣

Theekoepels kennen een lange traditie in Nederland, waar ze vanaf de 17e eeuw werden gebouwd door welgestelden. Het was een plek waar men kon zien en gezien worden. Grote raampartijen zijn kenmerkend voor deze typologie en de vorm was vaak achthoekig.⁣

Van Eig putte inspiratie uit deze karakteristieke verschijning om hier een nieuw koepeltje vorm te geven. Hier wordt echter geen thee geserveerd, het is een sculpturale folly. Door het uitgesproken silhouet is het een herkenningspunt in het landschap geworden. Het definieert de plek en biedt door de zorgvuldig geplaatste, hoge openingen prachtige uitzichten op het omliggende landgoed.⁣

De koepel is volledig opgebouwd uit tweedehands IJsselsteentjes. Deze zijn aandachtig geordend en gestapeld om een strakke vorm met scherpe hoeken te realiseren. Een trap leidt de wandelaar de koepel in en biedt tegelijkertijd een zitplaats met weids uitzicht. Een ronde opening in het gemetselde koepeldak laat het zonlicht naar binnen vallen.⁣

De sculptuur wordt nooit direct benaderd, zodat de bezoeker de koepel geleidelijk ontdekt tijdens de wandeling. Deze landschappelijke ontdekkingsreis past in de romantische traditie van het parkontwerp, waarbij de route strak is geregisseerd en het dus ook zeker geen toeval is dat alle paden op dit punt uitkomen. ⁣

Marjolein van Eig won de Abe Bonnema prijs 2014 met de Koepel, volgens de jury een “prestatie van uitzonderlijke, hoogwaardige en architectonische kwaliteit”.⁣

Ze is tevens één van de vijf genomineerden voor Architect van het Jaar 2023.⁣

Beelden:⁣

1 Allard van der Hoek⁣\
2 BureauVanEig / [@bureauvaneig](https://www.instagram.com/bureauvaneig/) ⁣\
3–4 Allard van der Hoek ⁣\
5 BureauVanEig / [@bureauvaneig](https://www.instagram.com/bureauvaneig/)
