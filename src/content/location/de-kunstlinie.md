---
tags: location
title: De Kunstlinie
author: Sofie van Brunschot
date: 2025-12-12T13:46:00.000Z
agency: SANAA
architect: Kazuyo Sejima
year: "2007"
images:
  - /static/img/1-almere-theatre-sanaa-3719.jpg
  - /static/img/2-isimg-1073578.jpg
  - /static/img/3-isimg-1073773.jpg
  - /static/img/4-almere-theatre-sanaa-3448.jpg
  - /static/img/5-almere-theatre-sanaa-4505.jpg
location_tags:
  - Architectuur
address: Esplanade 10, Almere
location: '{"type":"Point","coordinates":[5.2191789,52.3669251]}'
---
De Kunstlinie (2007) door Kazuyo Sejima en Ryue Nishizawa / SANAA

In Almere ontwierp Kazuyo Sejima samen met Ryue Nishizawa en hun bureau SANAA De Kunstlinie. Het grote, opvallende gebouw ligt aan het Weerwater en biedt daar een multifunctionele culturele voorziening in het hart Almere. Het gebouw wordt gebruikt voor theaterprogramma’s, muziekoptredens, tentoonstellingen en andere culturele activiteiten.

Het project is opgebouwd uit eenvoudige en rechtlijnige volumes. De gehele begane grond bestaat uit een vierkante doos van 100 bij 100 meter en één verdieping hoog, die deels op de kade en deels op het water rust. Hieruit verrijzen drie afzonderlijke, rechthoekige volumes die de theaterzalen vormen. Een vierde, kleiner blokje voor de geluidsstudio steekt maar net boven het dak van de begane grond uit. 

Het platte blok dat de gehele begane grond vormt, is binnen ook weer onderverdeeld in rechthoekige ruimtes waarin de rest van het programma is ondergebracht, zoals de entree, een restaurant, kantoren, educatieruimten en kleedkamers. In de hele plattegrond zijn maar een aantal gangen te vinden, de meeste ruimtes zijn namelijk direct met elkaar verbonden in een aaneenschakeling van lichte ruimtes, patio’s en binnenpleinen. 

Opvallend is dat bijna de gehele gevel rondom van glas is, net als de de gevels aan de binnenplaatsen midden in het blok. Hierdoor heeft het interieur veel daglicht en ontstaat ook panoramische uitzichten over het meer. De rest van het exterieur en interieur is uitgewerkt in materialen binnen hetzelfde, lichte palet.

Beelden:\
1, 4–5 Iwan Baan\
2–4 SANAA
