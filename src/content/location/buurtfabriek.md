---
tags: location
title: Buurtfabriek
author: Felipa van der Laan
date: 2025-02-08T15:16:00.000Z
agency: Marlies Rohmer Architecture & Urbanism
architect: Marlies Rohmer
year: "2010"
images:
  - /static/img/1-houtsma-409-100626-lk-02-10270-04-luuk-kramer-2048x1365.jpg
  - /static/img/2-houtsma-409-100305-lk-03-10051-16-luuk-kramer-1333x2000.jpeg
  - /static/img/3-houtsma-412-section-copy.jpg
  - /static/img/4-houtsma-409-100626-lk-03-10270-09-luuk-kramer-2000x1333.jpeg
  - /static/img/5-houtsma-408-091012-mr-005-img_6073-2000x1500.jpeg
location_tags:
  - Architectuur
address: Tweede Kostverlorenkade, Amsterdam⁣
location: '{"type":"Point","coordinates":[4.8618425888310055,52.36626260202501]}'
---
Buurtfabriek (2010) door Marlies Rohmer / Marlies Rohmer Architecture & Urbanism⁣

In Amsterdam Oud-West ontwierp Marlies Rohmer met haar bureau Marlies Rohmer Architecture & Urbanism de Buurtfabriek. Het ensemble van bedrijfs- en woonhallen gelegen aan de Kostverlorenvaart voegt zich enerzijds in de kleinschalige verkaveling van de Bellamybuurt en refereert anderzijds aan de industriële bebouwing die hier vroeger stond.⁣

De plint heeft een heel open uitstraling, met op de begane grond en eerste verdieping plek voor onder andere bedrijfs- en atelierruimtes, een grand café en jongerenruimte. Op de verdiepingen erboven zijn zevenentwintig woningen gerealiseerd. Het woonprogramma bestaat uit verschillende woningtypen: twee- en driekamerappartementen, ouderenwoningen, maisonnettes en een penthouse. In totaal is een mix gerealiseerd van zes koopwoningen en eenentwintig huurwoningen, waarvan elf bestemd voor sociale huur. Alle woningen hebben grote ramen die volledig open kunnen vouwen, waardoor de buitenruimte onderdeel wordt van de leefruimten.⁣

Er is ontworpen in samenspraak met de omwonenden: zij wensten voor de buurt een “beeldbepalend” gebouw, een “buurtfabriek”. Door de menging van functies, de grote diversiteit in woningtypes en verbetering van de levendigheid en sociale veiligheid kon de sociale structuur versterkt worden. Het ensemble van hallen met variërende bouwhoogtes, met veranda’s en kleine, driehoekige pleintjes voegt zich goed in de omgeving.⁣

Door het gebruik van witte betonplanken, grote dakkappen en industriële materialen heeft het geheel een uitstraling als van een fabriek gekregen. Er is bewust gekozen alle onderdelen in dezelfde witte kleur uit te voeren, om een rustig en samenhangend totaalbeeld te realiseren. Toen Rohmer het gebouw een aantal jaren later weer bezocht, concludeerde ze wel: “de grijs-witte kleur is heel kwetsbaar”. ⁣

Beelden:⁣

1–2 Luuk Kramer[](https://www.instagram.com/luuk.kramer/)⁣\
3 Marlies Rohmer Architecture & Urbanism[](https://www.instagram.com/marlies_rohmer/)⁣\
4–5 Luuk Kramer[](https://www.instagram.com/luuk.kramer/)
