---
tags: location
title: Slim Fit
author: Sofie van Brunschot
date: 2025-02-08T14:26:00.000Z
agency: ANA ROCHA architecture
architect: Ana Rocha
year: "2018"
images:
  - /static/img/1703-22.jpg
  - /static/img/copy-of-1703-21.jpg
  - /static/img/copy-of-copy-of-10_slim-fit__doorsnede_c.jpg
  - /static/img/04_slim_fit_2de_verd_situ.jpg
  - /static/img/copy-of-1703-09-01.jpg
location_tags:
  - Architectuur
address: Alseïdenstraat, Almere
location: '{"type":"Point","coordinates":[5.154435519306753,52.357289919885446]}'
---
Slim Fit (2018) door Ana Rocha / ANA ROCHA architecture

In Almere ontwierp Ana Rocha de eerste ‘Slim Fit’, een permanente microwoning van 50 m2. De opdracht voor deze kleine, experimentele woning kwam voort uit het winnen van de prijsvraag van Gemeente Almere voor de Bouwexpo Tiny Housing. De winnende ontwerpen zijn gerealiseerd op een terrein grenzend aan het Homeruspark in Almere Poort.

Op een voetprint van slechts 16 m2 (kleiner dan twee parkeerplaatsen!) staat het slanke, houten gebouw. Het heeft drie woonlagen met elk een eigen identiteit: de begane grond voor koken en eten, de eerste verdieping om te wonen en ontspannen, de bovenste voor slapen en verzorging. De vertrekken worden verbonden door een open, houten trap waarin een kast is geïntegreerd om optimaal gebruik te maken van de beperkte ruimte. Ook schuifpanelen zijn in deze trap verwerkt, zodat de ruimtes die open met elkaar verbonden zijn ook afgesloten kunnen worden ten behoeve van privacy of klimaat. De kenmerkende raamopeningen zijn zorgvuldig in de gevel gepositioneerd om lichtinval, natuurlijke ventilatie en het uitzicht optimaal te benutten.

Slim Fit is, in de woorden van Ana Rocha, een “klein experiment”. De typologie is specifiek gericht op de “groeiende groep werkende singles die compact maar comfortabel, duurzaam, identiteitsvol en vooral centraal in stedelijke contexten willen wonen”. Slim Fit is een eerste prototype dat verder opgeschaald kan worden en zo antwoord kan geven op de vraag naar stedelijke verdichting. Het ontwerp kan vrijstaand, geschakeld of juist tussen bestaande bebouwing worden gerealiseerd. 

Het project won in 2018 de Dutch Design Award in de categorie Habitat.

Beelden:

1–2, 5 Christiane Wirth

3–4 ANA ROCHA architecture
