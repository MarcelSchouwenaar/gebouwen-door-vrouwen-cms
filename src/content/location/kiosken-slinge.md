---
tags: location
title: Kiosken Slinge
author: Filipa van der Laan
date: 2025-02-08T14:40:00.000Z
agency: Bijvoet architectuur & stadsontwerp⁣
architect: Caroline Bijvoet
year: "2012"
images:
  - /static/img/8-120712_bijvoet_kiosken-slinge-1080x720.jpg
  - /static/img/1-120713_bijvoet_kiosken_slinge.jpg
  - /static/img/4-scagliola-brakkee.jpg
  - /static/img/4-07-85-01-kiosk-döner-plgr-copy.jpg
  - /static/img/5-120707_bijvoet_kiosken-slinge.jpg
location_tags:
  - Architectuur
address: Ooltgensplaathof 8, Rotterdam
location: '{"type":"Point","coordinates":[4.4768606,51.8744322]}'
---
Kiosken Slinge (2012) door Caroline Bijvoet / Bijvoet architectuur & stadsontwerp⁣

Caroline Bijvoet kreeg de opdracht om twee kiosken te ontwerpen op het plein bij het metrostation Slinge in Rotterdam. Het naamloze plein ligt op de grens tussen de wijken Pendrecht en Zuidwijk en werd lange tijd als onveilig ervaren. Om dit aan te pakken, wilde de gemeente hier een nieuw, grootschalig programma implementeren met een supermarkt. Bijvoet was het hier niet mee eens en stelde dat met een kleinschalige interventie hetzelfde resultaat bereikt zou worden. Voordat de kiosken werden gerealiseerd, stonden hier twee (onlogisch) geplaatste verkoopwagens die door hun gesloten karakter het zicht op de omgeving blokkeerden. Bijvoet adviseerde om ze van hun wielen te halen, ze te vervangen door transparante kiosken en anders op het plein te positioneren.⁣

De twee 'Plug-and-Play' kiosken hebben een ingetogen en transparant karakter. Ze hebben voor beide ondernemers - de één kebabverkoper, de ander een tijdschriften- en bloemenkiosk - een net iets ander formaat gekregen. De kiosken hebben een stalen constructie en grote aluminium puien. Het aluminium beglazingssysteem met gekromd glas en een vitrage van geperforeerd staal geven het ontwerp een vriendelijke en open uitstraling. Overdag worden de gaasluiken geopend en verschijnen er luifels, bankjes en een windscherm. 's Avonds, wanneer de luiken gesloten zijn, stralen de kiosken als lampionnen op het plein.⁣

De nieuwe gebouwtjes hebben er door het verbeterde overzicht en de nachtelijke verlichting voor gezorgd dat de veiligheid op het plein is toegenomen. Beide ondernemers hebben sinds de oplevering van het project hun omzet zelfs zien verdubbelen.⁣

Beelden:⁣

1–3 Scagliola Brakkee[](https://www.instagram.com/explore/tags/stijnbrakkee/)⁣\
4 Bijvoet architectuur & stadsontwerp[](https://www.instagram.com/carolinebijvoet/)⁣\
5 Scagliola Brakkee
