---
tags: location
title: Klooster Ter Apel
author: Ewout De Bleser
date: 2026-01-06T13:53:00.000Z
agency: E+N Arkitektur
architect: Inger Exner
year: "2003"
images:
  - /static/img/1-2.jpg
  - /static/img/2-copy-of-start4-00a.jpg
  - /static/img/3-copy-of-l1060849.jpg
  - /static/img/4-copy-of-15-2-152.jpg
  - /static/img/5-copy-of-3-06a.jpg
location_tags:
  - Architectuur
address: Boslaan 3-5, Ter Apel
location: '{"type":"Point","coordinates":[7.0749028,52.8762503]}'
---
Klooster Ter Apel (2003) door Inger en Johannes Exner / E+N Arkitektur 

In Groningen transformeerden de Deense architect Inger Exner en haar man Johannes het Klooster Ter Apel. Hoge onderhoudskosten leidde ertoe dat de westvleugel en een deel van de eerste verdieping in de achttiende eeuw werden gesloopt. De vrijgekomen bouwmaterialen werden bij verschillende bouwprojecten in de buurt hergebruikt. In de twintigste eeuw wordt het gebouw gered van verder verval en omgevormd tot een permanent museum. Meer dan tweehonderd jaar na de sloop, wordt in 2003 de kenmerkende kloosterplattegrond in ere hersteld. 

De herneming van de rode baksteen in kruisverband en het traditionele pannendak zorgen langs de buitenzijde voor rust en eenheid binnen het ensemble. De open begane grond met grote raampartijen en de keramische zonwering op de verdieping benadrukken het publieke karakter en geven de nieuwe gevel een overtuigend eigentijds karakter. Een aansluiting in glas zorgt op ooghoogte voor visuele ruimte tussen de nieuwe toevoegingen en de bestaande gebouwen. Boven de dakgoot loopt het dakenlandschap door en worden de verschillende elementen weer met elkaar verbonden. 

In het interieur zijn de bakstenen buitengevels zichtbaar. In combinatie met houten plafonds krijgen de twee nieuwe museumzalen een karakter dat past bij de ruimtes in het bestaande klooster. Net zoals de muren van het bestaande klooster heeft de nieuwbouw een massieve uitstraling, met dikke bakstenen wanden en afgeschuinde dagkanten die dit benadrukken. Bij de aansluitingen wordt ook langs de binnenzijde ruimte gelaten. Het daglicht licht zo op een natuurlijke wijze de historische wanden uit. 

Beelden: \
1–5 ingerogjohannesexner.dk 

Tekst: \
Ewout De Bleser
