---
tags: location
title: Atelier Roland Holst
author: Jolien Streng
date: 2025-02-08T15:17:00.000Z
agency: "-"
architect: Margaret Staal-Kropholler 
year: "1919"
images:
  - /static/img/1-atelier-roland-holst.jpg
  - /static/img/2-copy-of-beeldbank-rce-dukker-g.j.-gerard-336626.jpg
  - /static/img/3-atelier-roland-holst.jpg
  - /static/img/4-copy-of-stax_pf99.1-22.jpg
  - /static/img/5-atelier-roland-holst.jpg
location_tags:
  - Architectuur
address: Roosendaalsebaan 15, Achtmaal
location: '{"type":"Point","coordinates":[4.5762425,51.4671923]}'
---
Atelierwoning Roland Holst (1919) door Margaret Staal-Kropholler 

Voor beeldend kunstenaar Richard Roland Holst ontwierp Margaret Staal-Kropholler een atelierwoning op het landgoed Oude Buisse Heide bij het Noord-Brabantse Achtmaal. Op dit landgoed buiten de stad doen Henriëtte en Richard Roland Holst inspiratie op, samen met veel van hun kunstenaarsvrienden. Wanneer het echtpaar besluit om voor langere periodes op het landgoed te verblijven, vragen zij aan Staal-Kropholler een eigen atelier voor Richard te ontwerpen. 

De bakstenen gevels van het atelier ondersteunen een opvallend groot rieten schilddak met een golvend verloop. Aan de westelijke gevel ligt de ingang van het gebouw, geflankeerd door bol teruglopende muren. In de houten zuidgevel ligt de achterdeur, zorgvuldig gedetailleerd met onder andere ruiten van lichtdoorlatend albast. Zowel bij de voor- als achterdeur zijn gebogen muren gemetseld, begroeid met klimop of dienend als plantenbak.

Het gebouw heeft een vliegervormige plattegrond met afgeplatte punten. Het is verdeeld in twee grote kamers met bergruimte tussen de muren. In de noordkamer ontwierp Staal-Kropholler een groot trapeziumvormig raam voor de ideale daglichttoetreding. In de zuidkamer liggen twee kleinere ramen die uitzicht bieden over het landgoed.

In 2011 werd de net gerestaureerde atelierwoning door brand verwoest. Natuurmonumenten heeft gezorgd voor de herbouw van het atelier.

Beelden:
1 Collectie Literatuurmuseum
2 Gerard Dukker / Rijksdienst voor het Cultureel Erfgoed
3–4 Collectie Nieuwe Instituut
5 Natuurmonumenten
