---
tags: location
title: Villa A
author: Sofie van Brunshot
date: 2025-02-08T13:43:00.000Z
agency: Artesk van Royen Architecten
architect: Teske van Royen
year: "2020"
images:
  - /static/img/1-artesk-van-royen-architecten-rene-de-wit-architectuurfotografie-villa-a-19.jpg
  - /static/img/2-artesk-van-royen-architecten-rene-de-wit-architectuurfotografie-villa-a-6.jpg
  - /static/img/3-artesk-van-royen-architecten-rene-de-wit-architectuurfotografie-villa-a-24.jpg
  - /static/img/4-screenshot-2024-02-02-at-17.09.39.png
  - /static/img/5-20201013098-1-1920w.jpg
location_tags:
  - Architectuur
address: Utrechtse Heuvelrug
location: '{"type":"Point","coordinates":[5.394884269227865,52.028653649999995]}'
---
Villa A (2020) door Teske van Royen / Artesk van Royen Architecten

In de bossen van de Utrechtse Heuvelrug ontwierp Teske van Royen met haar bureau Artesk van Royen Architecten een ruime, vrijstaande woning: Villa A. De villa bevindt zich op een voormalig arboretum en de contouren van het huis werden ingegeven door een imposante zilverlinde en twee oude bospaden. Het resulteerde in een harmonieus samenspel tussen architectuur en natuur.

De L-vormige villa omarmt de zilverlinde en ligt evenwijdig aan de lange rij rode beuken. De oprijlaan, langs het beukenpad, leidt naar de hoofdentree tussen twee beuken. Het resultaat is een intieme en rustige buitenruimte in de vorm van een hof, omsloten door de woning en een tuinmuur. 

Met rode bakstenen, koper, donker staal en grijze houten kolommen als materialen, toont de gevel een subtiel spel van verhoudingen en detaillering. De bakstenen, van 29 bij 9 cm, gemetseld in een lopend verband, geven de gevel een sculpturale kwaliteit die zich goed inpast in de bostuin. Ook zijn met speciale vormstenen verbijzonderingen gerealiseerd en zijn de tuingebouwen in samenhang met de woning ontworpen.

Het interieur, nauw verbonden met de architectuur, biedt ruime gangen die leiden naar huiselijke vertrekken. Fineer gecombineerd met massief hout creëert een verfijnd samenspel in het ontwerp van interieurelementen. Kunstenaar Ingeborg Meulendijks draagt hieraan bij met een wandkleed en glasontwerpen die unieke artistieke accenten aan het interieur toevoegen.

De villa, inclusief tuinen, het interieur en de tuingebouwen, wordt beschouwd als een “Gesamtkunstwerk” dankzij een intensieve samenwerking van ontwerpers, kunstenaars en uitvoerende partijen. Er is geanticipeerd op toekomstige plannen voor een nieuwe doorgang in de nabijheid van de tuin, waardoor het huis zich flexibel aanpast aan de evoluerende omgeving.

“De basis van het ontwerp voor de villa ligt in de locatie”,  zei Van Royen in een interview in Bouwwereld over de Villa. De organisatie van volumes is een samenspel van een functionele indeling en de relatie tot de tuinen”.

Beelden:

1-3, 5 René de Wit\
4 Artesk van Royen Architecten
