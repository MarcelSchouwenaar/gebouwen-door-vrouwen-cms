---
tags: location
title: Domus Houthaven
author: Sofie van Brunschot
date: 2025-02-08T14:39:00.000Z
agency: Shift architecture urbanism
architect: Oana Radeş
year: "2022"
images:
  - /static/img/1-25_shiftau_domus_h-1920x1346.jpg
  - /static/img/2-07_shiftau_domus_houthaven-1-1920x1357.jpg
  - /static/img/4-14_shiftau_domus_h-1920x1650.jpg
  - /static/img/4-rené-de-wit-0a85d05f-5f31-44bf-a855-9d70a813e062_800.jpg
  - /static/img/04_shiftau_domus_h-1920x1280.jpg
location_tags:
  - Architectuur
  - Interieur
address: Houthavens, Amsterdam
location: '{"type":"Point","coordinates":[4.874111225285034,52.39417605]}'
---
Domus Houthaven (2022) door Oana Radeş / Shift architecture urbanism

In Amsterdam ontwierp Oana Radeş, projectarchitect en medeoprichter van Shift architecture urbanism, een woonensemble van 235 stadsappartementen: Domus Houthaven. Het project combineert compacte appartementen voor één- of tweepersoonshuishoudens, een commerciële plint en uitgebreide gedeelde voorzieningen. De architectuur volgt het principe van ‘eenheid in verscheidenheid’, met diverse bouwblokken die elk een eigen karakter hebben door verschillen in grootte, gevelritmiek en kleur.

Centraal in het ontwerp ligt een verhoogde binnentuin, die dienstdoet als groene ontmoetingsplek. Het project omvat ook vele gemeenschappelijke voorzieningen zoals een woon- en werkkamer aan de tuin, een wasserette en een dakpaviljoen met een kookstudio en gastenverblijf. Deze gedeelde ruimtes zijn bedoeld om het sociale en functionele karakter van het wooncomplex te versterken. In de commerciële plint zullen nog een kinderdagverblijf, café en sportschool komen. Dit bevordert niet alleen de interactie tussen de bewoners, maar ook met de gemeenschap buiten het complex. Domus Houthaven illustreert daarmee een moderne aanpak van stedelijk wonen waarbij zowel individuele behoeften als gemeenschapszin centraal staan.

Er zijn verschillende typen appartementen ontworpen, variërend van 43 tot 60 m2. Om het beperkte oppervlak optimaal benutten, heeft elke woning een slimme kern met daarin de keuken, badkamer, kastruimte en een bedstee. Door geen slaapkamer te hoeven inpassen, blijft extra leefruimte over, terwijl het slaapdeel wel kan worden afgesloten van de rest van de woning. In tegenstelling tot standaard studiowoningen blijven de slaap- en leefruimte zo toch gescheiden van elkaar. 

Domus Houthaven won in 2023 de Architectenweb Award voor Interieur van het Jaar.

Beelden:

1 Pim Top

2–3 Shift architecture urbanism

4–5 Rene de Wit
