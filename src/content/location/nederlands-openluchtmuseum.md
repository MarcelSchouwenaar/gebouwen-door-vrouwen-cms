---
tags: location
title: Nederlands Openluchtmuseum
author: Sofie van Brunschot
date: 2025-02-08T15:29:00.000Z
agency: Mecanoo
architect: Francine Houben
year: "2000"
images:
  - /static/img/1-openluchtmuseum-20200324-120945.jpg
  - /static/img/2-openluchtmuseum-.jpeg
  - /static/img/3-9-pianta_full.jpg
  - /static/img/4-openluchtmuseum-img.ashx-6.jpeg
  - /static/img/5-openluchtmuseum-img.ashx.jpeg
location_tags:
  - Architectuur
address: Hoeferlaan 4, Arnhem
location: '{"type":"Point","coordinates":[5.910705077368311,52.01065495]}'
---
Nederlands Openluchtmuseum (2000) door Francine Houben / Mecanoo

Voor het Nederlands Openluchtmuseum in Arnhem ontwierp Francine Houben met haar bureau Mecanoo een entreepaviljoen. Het nieuwe paviljoen biedt ruimte voor tentoonstellingen, een museumshop en café en maakt dat het openluchtmuseum ook geschikt werd voor bezoek bij slecht weer. Het ontwerp won in 2003 de Nederlandse Bouwprijs en wordt geprezen voor de bijzondere architectuur, het vakmanschap en de integratie in het landschap. 

Het Nederlands Openluchtmuseum werd in 1912 geopend en is schilderachtig gesitueerd in een glooiend boslandschap. Bij aankomst lopen de bezoekers een hoge, 143 meter lange muur tegemoet die is opgetrokken uit allerlei verschillende soorten stenen en metselverbanden. Met het ontwerp wilde Houben eerlijke materialen en vakmanschap benadrukken en wordt verwezen naar de Nederlandse bouwtraditie. Zo zijn de karakteristieke metselwerken van Dudok en Berlage in de muur terug te vinden, maar ook meer traditionele bakstenen en verbanden. Het maakt een indrukwekkende en bijzondere entree.

Binnen is een centraal plein waar een grote, glazen gevel met houten constructie het entreegebied opent naar het openlucht gedeelte van het museum. Getrapte niveaus sluiten aan bij het glooiende landschap, met tentoonstellingsruimten voor vaste en tijdelijke exposities, een kenniscentrum en het verzonken panoramatheater dat via een tunnel wordt bereikt. Dit ‘HollandRama’ is ondergebracht in een enorme, koperen zwerfkei die verzonken ligt in het landschap.
In 2017 werd het interieur van het paviljoen volledig gerenoveerd, met een nieuwe, flexibele indeling en geïntegreerd, houten meubilair.
