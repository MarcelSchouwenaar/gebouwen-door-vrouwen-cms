---
tags: location
title: Holendrechtstraat 1-47
author: Filipa van der Laan
date: 2025-02-08T13:28:00.000Z
agency: "-"
architect: Margaret Staal-Kropholler⁣
year: "1922"
images:
  - /static/img/1-5293fo012527-43-ratio.jpg
  - /static/img/2-5293fo012525.jpg
  - /static/img/3-b00000014876-43-ratio-edited.jpg
  - /static/img/4-wwwopac.jpg-olan-43-ratio.jpg
  - /static/img/5-wwwopac.jpg-43-ratio-.jpg
location_tags:
  - Architectuur
address: Holendrechtstraat 1, Amsterdam⁣
location: '{"type":"Point","coordinates":[4.9088004,52.3486203]}'
---
Holendrechtstraat 1-47 (1922), door Margaret Staal-Kropholler⁣

In het begin van de jaren twintig kreeg Margaret Staal-Kropholler de opdracht om als onderdeel van Berlage’s Plan Zuid in Amsterdam de gevelwand van Blok E te ontwerpen. Staal-Kropholler was de eerste werkzame vrouwelijke architect in Nederland. Na het ontwerpen van villa's in Park Meerwijk in Bergen kreeg ze de Holendrechtstraat als haar eerstvolgende grote opdracht.⁣

Het woningblok van Staal-Kropholler bevindt zich in de Rivierenbuurt. Het ligt aan de oostkant van de Holendrechtstraat en buigt om naar de Amstelkade en de Uithoornstraat. Het gebouw heeft drie verdiepingen en een zolderetage met een lange, symmetrische gevel opgetrokken uit baksteen. Het heeft typische Amsterdamse School kenmerken, met rijke detaillering en speelse, decoratieve elementen, zoals bijvoorbeeld de sierspitsen op de dakrand en de bijzondere, zigzaggende ramen op de begane grond. De gevel wordt op enkele punten visueel onderbroken, gemarkeerd door expressieve, golvende balkons en rondingen in het metselwerk bij de trappenhuizen. Hoewel Staal-Kropholler alleen verantwoordelijk was voor de gevel, probeerde ze ook de plattegronden te verbeteren. Dit lukte onder andere door trappenhuizen samen te voegen om zo extra ruimte in de woningen te creëren. ⁣

Staal-Kropholler heeft zich haar hele werkzame leven ingezet voor 'huisvrouwvriendelijke' woningbouw, waarbij praktische indeling, comfort en gemakkelijk schoonhouden voorop stonden. Staal-Kropholler behaalde in 1907 het diploma van de School voor Bouwkunde, Versierende Kunsten en Ambachten voor Meisjes in Haarlem. “Ik heb nooit een bepaald plan gehad om architect te worden,” zei Staal-Kropholler in 1929 tegen het tijdschrift De Vrouw en Haar Huis, “het is zoo’n beetje vanzelf gegaan.”⁣

Beelden:⁣
1–3 Fotograaf onbekend / Stadsarchief Amsterdam

4 Margaret Staal-Kropholler / Collectie Nieuwe Instituut⁣

5 Marcel Westhoff ⁣
⁣
