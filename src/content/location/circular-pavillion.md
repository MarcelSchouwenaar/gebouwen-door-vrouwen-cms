---
tags: location
title: Circular Pavillion
author: Sofie van Brunschot
date: 2025-02-08T14:07:00.000Z
agency: Studio ACTE
architect: Estelle Barriol
year: "2021"
images:
  - /static/img/1-studio-acte-ruben-dario-kleimeer-circular-pavilion10.jpg
  - /static/img/2-studio-acte-ruben-dario-kleimeer-circular-pavilion2.jpg
  - /static/img/3-studio-acte-ruben-dario-kleimeer-circular-pavilion5.jpg
  - /static/img/4-studio-acte-ruben-dario-kleimeer-circular-pavilion.ai17.jpg
  - /static/img/5-studio-acte-ruben-dario-kleimeer-circular-pavilion13.jpg
location_tags:
  - Architectuur
address: Schiemond 20, Rotterdam
location: '{"type":"Point","coordinates":[4.4489126,51.9030567]}'
---
Circular Pavillion (2021) door Estelle Barriol / Studio ACTE⁣

Estelle Barriol ontwierp en bouwde met Studio ACTE [](https://www.instagram.com/studioacte/)dit “Circular Pavillion”, een klein paviljoen op het terrein van De Kroon, een plek voor “makers, denkers en doeners”. Het experimentele project staat in een weelderig stukje tuin en is het resultaat van een onderzoek naar circulair en demontabel bouwen. Door aandachtige vormgeving is een prettige, lichte atmosfeer gecreëerd in een klein bouwwerk met een groot aantal mogelijke gebruiken: van slaapcabine tot wintertuin.⁣

Het paviljoen is tijdelijk en ook duidelijk met die intentie ontworpen. De vormgeving en gekozen materialen zijn een resultaat van dit denken. Zo kan 80% van het bouwwerk gedemonteerd worden en hergebruikt. Ook het transport van materialen werd zo veel mogelijk geminimaliseerd door de verschillende onderdelen lokaal te verzamelen. Alle onderdelen zelf zijn namelijk tweedehands en worden hier gerecycled tot een nieuw geheel. De translucente polycarbonaat gevelpanelen komen van een kippenboerderij, de houten plafond- en vloerdelen zijn gerecycled uit een oude gymzaal en de entree werd gebouwd met afgedankte stukken multiplex. ⁣

De basis is opgetrokken in aangestampte aarde: “rammed earth”. Het is een materiaal dat monoliet oogt, maar dat geen bindmiddel (zoals bijvoorbeeld cement) behoeft. Het kan dus weer uit elkaar worden gehaald en zo ingezet worden om weer iets nieuws mee te bouwen of gebruikt worden bij het tuinieren. Het is het eerste bouwproject in Rotterdam dat dit materiaal toepast. ⁣

Alle ontwerpkeuzes zijn afgestemd op de zorgvuldig verzamelde bouwmaterialen en het tuinhuis is door Studio ACTE zelf gebouwd, waardoor details in het werk konden worden bepaald en vormgegeven. Het kleine gebouwtje toont daarmee ook goed de potentiële esthetische waarde van circulair bouwen. De materialen worden hier niet weggewerkt, maar juist trots en vol in het zicht getoond. Hierdoor, en door de eenvoud van het ontwerp, stralen ze en krijgt hun schoonheid de volle aandacht.⁣

Beelden:⁣

1–3 Rubén Dario Kleimeer[](https://www.instagram.com/rubendariokleimeer/)⁣\
4–5 Studio ACTE⁣
