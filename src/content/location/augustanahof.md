---
tags: location
title: Augustanahof
author: Jolien Streng
date: 2026-01-06T14:05:00.000Z
agency: Ponec de Winter Architecten
architect: Dana Ponec; Katja de Winter
year: "2017"
images:
  - /static/img/augustanahof-1-2.jpg
  - /static/img/augustanahof-2-2.jpg
  - /static/img/augustanahof-3-2.jpg
  - /static/img/augustanahof-4-2.jpg
  - /static/img/augustanahof-5.jpg
location_tags:
  - Architectuur
address: Erasmusgracht 24-28, Amsterdam
location: '{"type":"Point","coordinates":[4.8533371,52.3767221]}'
---
Augustanahof (2017) door Dana Ponec en Katja de Winter  / Ponec de Winter Architecten 

De Augustanakerk in Amsterdam werd door Dana Ponec en Katja de Winter van Ponec de Winter Architecten getransformeerd tot woongebouw. De wederopbouwkerk, naar ontwerp van Ferdinand Jantzen, verloor door een dalend aantal kerkgangers haar oorspronkelijke functie. Het ontwerp van het woongebouw is geïnspireerd op de typologie van het hofje. Om deze reden is het gebouw omgedoopt tot Augustanahof. 

De kerk was sinds de bouw in 1957 in gebruik door de Lutherse Diaconie, die meerdere hofjes in Amsterdam beheert. Voor de Augustanakerk zochten ze een soortgelijk gebruik. De architecten werkten samen met de kerk om verschillende woningtypen tussen de 30-70m2 te realiseren: veertien sociale huurwoningen, twee vrije sector huurwoningen, en een speciale woning voor tijdelijk verblijf. Parallel aan het ontwerpproces werd er gewerkt aan de groep van toekomstige bewoners. Inmiddels is er een echt gemeenschapsgevoel ontstaan in het hof. Zoals De Winter zegt: ‘De kerk is veranderd, maar het karakter gebleven’.  

Dit motto hielden de architecten vast in de uitwerking van het ontwerp. Ze keken goed naar de structuur van het gebouw. Er kwamen woningen in de kosterswoningen, de zondagsschool en in de hoge kerkzaal. Op een bescheiden manier zijn openingen gemaakt in de gevels. Belangrijk in het oorspronkelijke ontwerp was de transparante entreehal die diende als ontmoetingsruimte voor de gemeenschap. Ponec en de Winter hebben meer gemeenschappelijke ruimtes gerealiseerd in de overmaat van hallen en gangen. Het hof is bovendien open voor de buurt dankzij de stiltetuin en de openbare kapel in het voormalige altaar (i.s.m. interieurarchitect Joanne Zwart). 

Beelden: \
1 ZorgSaamWonen\
2–3, 5 Ponec de Winter\
4 Stadsarchief Amsterdam

 Tekst:  \
Jolien Streng
