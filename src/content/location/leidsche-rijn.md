---
tags: location
title: Leidsche Rijn
author: Mathilde Siderius
date: 2026-02-06T10:23:00.000Z
agency: BVR
architect: Riek Bakker
year: "1995"
images:
  - /static/img/1-luchtfoto-leidsche-rijn-de-volkskrant-raymond-rutting.jpg
  - /static/img/2-screenshot-2026-02-06-at-09.46.37.png
  - /static/img/3-plankaart-leidsche-rijn-gemeente-utrecht.png
  - /static/img/4-luchtfoto-leidsche-rijn-centrum-de-volkskrant-raymond-rutting.jpg
  - /static/img/5-tunneldoorsnede-de-ruimte-van-riek-p72.jpg
location_tags:
  - Stedenbouw
address: Leidsche Rijn
location: '{"type":"Point","coordinates":[5.0584236,52.0908405]}'
---
Leidsche Rijn is de grootste Vinex‑uitbreiding van Nederland en groeide uit tot een volwaardig Utrechts stadsdeel op basis van het masterplan uit 1995 van stedenbouwkundige Riek Bakker. Met de Vierde Nota Ruimtelijke Ordening Extra (VINEX) koos Nederland begin jaren ’90 voor een nieuwe koers: het stedelijk gebied moest een nieuwe impuls krijgen door zo veel mogelijk binnen de stad of daar tegenaan te bouwen.

Het plan voor Leidsche Rijn omvatte 30.000 woningen, 140 hectare werkgelegenheid en 289 hectare aan publieke (groen)voorzieningen. Het nieuwe stadsdeel moest betaalbaar zijn en voorzien in alle gemakken van de bestaande stad. Bestaande kwaliteiten werden niet uitgewist maar benut: historische groenstructuren en de oude loop van de Rijn vormden de basis voor de nieuwe wijk.

Voor Bakker was een goed plan slechts het begin. Ze hechtte sterk aan échte participatie en pleitte ervoor de helft van de begroting te investeren in participatie en communicatie. Zo konden bestuurders, bewoners en betrokkenen al meedenken vóór er een concreet plan lag - een aanpak die zowel draagvlak als inhoud opleverde.

Bakker bracht ruime bestuurlijke ervaring mee uit Rotterdam, waar zij Noord en Zuid wist te verbinden met de Erasmusbrug en het plan voor de Kop van Zuid. Als directeur Stadsontwikkeling en later directeur Stedenbouw en Volkshuisvesting ontwikkelde zij hier een scherp gevoel voor bestuurlijke processen en samenwerking.

Haar werkwijze was soms ongewoon. Om de ministers van Rijkswaterstaat en VROM te overtuigen van de noodzaak om de A2 te overkappen, stapte zij onaangekondigd bij hen in de auto. Zo kon ze hen persoonlijk uitleggen hoe de overkapping zowel ontwikkelruimte als een directe koppeling met de bestaande stad zou creëren. 

Met lef, doorzettingsvermogen en een mensgerichte aanpak gaf Bakker richting aan een van de grootste gebiedsontwikkelingen van Nederland.

Beelden:\
1, 4 Raymond Rutting\
2–3 Gemeente Utrecht\
5 Riek Bakker

Tekst:\
Mathilde Siderius
