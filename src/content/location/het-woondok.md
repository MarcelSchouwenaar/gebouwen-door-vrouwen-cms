---
tags: location
title: Het Woondok
author: Sofie van Brunschot
date: 2025-02-08T16:30:00.000Z
agency: Hartsuyker Architecten B.V.
architect: Luzia Hartsuyker-Curjel
year: "1986"
images:
  - /static/img/1-fullsizerender.jpg
  - /static/img/2-fullsizerender-copy.jpg
  - /static/img/2-woondok-plattegronden-schouwburgplein_kleur-min.jpg
  - /static/img/4-woondok_doorsnede.jpg
  - /static/img/3-isimg-910686-2.jpg
location_tags:
  - Architectuur
address: Mauritsplaats, Rotterdam
location: '{"type":"Point","coordinates":[4.473276950552409,51.9200475090233]}'
---
Het Woondok (1986) door Luzia Hartsuyker-Curjel en Enrico Harstuyker / Hartsuyker Architecten B.V.

Aan het Schouwburgplein in Rotterdam ontwierp Luzia Hartsuyker-Curjel, samen met haar man Enrico, woon-werkgebouw Het Woondok. Na de oorlog was er een leegte tussen De Doelen en de tijdelijke noodschouwburg en ontbrak een duidelijke begrenzing van het plein. Nieuwe gebouwen moesten het rechthoekige plein accentueren en zo kregen de Hartsuykers de opdracht om een woon- en werkgebouw te ontwerpen aan de westelijke zijde.

De Hartsuykers werden voor de stedenbouwkundige inpassing geïnspireerd door Italiaanse pleinen, zoals terug te zien in de arcade. Ze ontwierpen een levendige plint, met op de begane grond winkels en horeca en op de eerste verdieping kantoren. Daarboven bevinden zich zes lagen woningen, per twee verdiepingen ontsloten. Haaks hierop ligt een lager blok woningen op een plint van winkels en horeca. De twee delen zijn verbonden door de entree en het trappenhuis, oorspronkelijk zwart geverfd in contrast met de witte bouwdelen met rode accenten. Het gebouw moest eigenlijk een wand voor de gehele westkant van het plein vormen, maar is uiteindelijk slechts voor de helft gebouwd.

De maisonnettewoningen voelen meer als een klein huis dan als appartement door de ligging over twee verdiepingen, verbonden met een wenteltrap. De bescheiden woningen hebben ruime balkons en de bijzondere rode accenten aan de buitengevel komen terug in het interieur. 

Luzia Hartsuyker-Curjel was uitgesproken over ‘traditionele’ woningplattegronden, die gebaseerd waren op rolbevestigende opvattingen over het gezin. Ze pleitte voor meer vrouwvriendelijke woningen, waar ook andere samenlevingsvormen konden plaatsvinden. Ze paste haar idee voor een ‘andere driekamerwoning’ toe in Het Woondok: elk appartement telt drie gelijkwaardige kamers van vergelijkbare grootte. Bewoners kunnen op die manier de woning zelf indelen en bijvoorbeeld ook wonen en werken makkelijker thuis combineren.

Beelden:

1 Arie J. Landman\
2 Sybolt Voeten Architektuurfotografie\
3–4 Hartsuyker Architecten B.V.\
5 Sybolt Voeten Architectuurfotografie
