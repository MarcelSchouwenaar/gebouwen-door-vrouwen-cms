---
tags: location
title: Woning HdF
author: Filipa van der Laan
date: 2025-02-08T13:11:00.000Z
agency: Marie-José Van Hee Architecten
architect: Marie-José Van Hee
year: "2007"
images:
  - /static/img/1-mjvh_zuidzande_dg_02_244004265-1024x713_edited.jpg
  - /static/img/2-mjvh_zuidzande_dg_08_edited.jpg
  - /static/img/3-131014_publicatie_zuidzandeen_plan-0123.jpg
  - /static/img/4-mjvh_house_df_20180309162207_00003_edited.jpg
  - /static/img/5-mjvh_zuidzande_dg_74_edit.jpg
location_tags:
  - Architectuur
address: Molenweg, Zuidzande
location: '{"type":"Point","coordinates":[3.455047249613027,51.35581915573694]}'
---

Woning HdF (2007) door Marie-José Van Hee / Marie-José Van Hee architecten

In Zeeland heeft de Belgische architect Marie-José van Hee de Woning HdF ontworpen. Het huis werd ontworpen voor een alleenstaande man die na jaren reizen wilde terugkeren naar zijn geboortedorp. Op een oud boerenerf met een boomgaard liet hij een nieuwe woning bouwen.

De bestaande, vervallen boerderij op het erf moest gesloopt worden en het nieuwe gebouw mocht het bestaande bouwvolume niet overschrijden. Van Hee benaderde deze limiet met een uitgebreid, geometrisch ontwerpproces. De begane grond werd zo groot mogelijk gemaakt en op het zuiden georiënteerd voor een optimaal uitzicht op de boomgaard. De verdiepingen daarboven hebben kleinere oppervlakten en vormen samen een toren. Deze toren ligt aan de noordzijde en huisvest zowel slaapkamers als een trappenkern die zich rondom een platformlift wikkelt. Door de lift kan de eigenaar ook op latere leeftijd in het huis blijven wonen.

De Y-vormige plattegrond van de begane grond vormt relaties met alle hoeken van het terrein. Centraal staat een haard die het woongedeelte van de keuken scheidt. Deze haard fungeert ook als ruggengraat voor het gebouw en ondersteunt de eerste en tweede verdieping. Op de eerste verdieping bevindt zich de hoofdslaapkamer met een aangrenzende badkamer, de tweede verdieping werd ontworpen als kinderslaapkamer. Tenslotte leidt een steektrap tot een dakterras.

De woning is gemaakt van beton, in het werk gestort in een bekisting van zorgvuldig geplaatste, horizontale houten planken. Een aantal delen van de gevel zijn uitgevoerd in zwartgekleurde verticale houten panelen, waardoor een mooi contrast met het zichtbeton ontstaat.

In augustus 2024 ontving Marie-José als eerste vrouw de Alvar Aalto Medal voor haar oeuvre.

Beelden:
1–2; 5 David Grandorge
3–4 Marie-José Van Hee architecten
