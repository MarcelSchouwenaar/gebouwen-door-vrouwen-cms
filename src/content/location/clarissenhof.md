---
tags: location
title: Clarissenhof
author: Sofie van Brunschot
date: 2025-02-08T15:44:00.000Z
agency: Dok architecten
architect: Liesbeth van der Pol
year: "2018"
images:
  - /static/img/1-clarissenhof_18072018_022.376x256-2.jpg
  - /static/img/2-clarissenhof_18072018_031.764x524.jpeg
  - /static/img/4-clarissenhof_18072018_002.376x524.jpg
  - /static/img/3-screenshot-2024-06-07-at-23.39.23.png
  - /static/img/5-screenshot-2024-06-07-at-23.38.50.png
location_tags:
  - Architectuur
address: Clarissenhof, Tilburg
location: '{"type":"Point","coordinates":[5.0827029,51.5625494]}'
---
Clarissenhof (2018), door Liesbeth van der Pol / Dok architecten

Vlak bij het station, in het centrum van Tilburg, ontwierp Liesbeth van der Pol met haar bureau Dok architecten het Clarissenhof. Het is een verzameling hoge en lage woongebouwen, in zijn geheel ontworpen als stedelijk ensemble. Het plan biedt plaats aan in totaal 337 woningen, van uiteenlopende grootte en indeling. Naast Dok architecten ontwierpen ook Ard Hoksbergen, eklund_terbeek en Nienke Boot een aantal van de gebouwen. 

Met het ontwerp van de nieuwe woonwijk is gezocht naar verstilling binnen een druk, hoogstedelijk gebied. Het gebouwenensemble keert zich naar binnen en is georganiseerd in een stedenbouwkundig plan met formele en informele hofjes. De massa’s van de verschillende woongebouwen geven vorm aan deze binnenterreinen om plekken van rust en ontspanning te creëren. De architectuur van kerken en kloosters dienden als referentie voor deze hofjes, maar ook in het ontwerp van de gebouwen zelf is de inspiratie duidelijk af te lezen.

De gebouwen, variërend van grote appartementenblokken tot lage rijtjeshuizen, proberen niet extreem op te vallen, maar zijn juist ingetogen en kalm. Door de repetitie in de ritmische, witte gevels hebben de gebouwen een kalme uitstraling. Ook de boogramen en architectonische details doen aan religieuze architectuurtradities denken. Het gehele ensemble van gebouwen wordt verbonden door stadstuinen, poorten en lange, doorlopende pergolastructuren. 

De leegtes tussen de gebouwen, de “restruimtes”, zijn voor mensen. “Het zijn plekken waarin je kan verdwalen, nadenken en ontspannen tussen het groen. Geen drukte, gewoon rust”, aldus Dok architecten.

Beelden:

1–3 Arjen Schmitz

4–5 Dok architecten
